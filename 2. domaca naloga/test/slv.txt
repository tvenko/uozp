Cerar je srečanje z ministrico Anjo Kopač Mrak napovedal po odločitvi vrhovnega sodišča glede odmevnega primera odvzema velenjskih dečkov. Zadevo je tedaj označil za izredno resno in izrazil zaskrbljenost. Kopač Mrakova je po pogovoru s premierjem Mirom Cerarjem povedala, da njenega odstopa ni zahteval. Cerar pa pričakuje izpolnitev njenih zavez na področju socialne politike.

Ministrica je ponovila svoje mnenje, da je že druga interpelacija zoper njo zloraba družinske tragedije v politične namene in tudi njen odstop v tem primeru ne bi ničesar spremenil.

Zadovoljna je, kot pravi, da je glede tega podobnega mnenja tudi Cerar, ki je sicer po sodbi vrhovnega sodišča glede velenjskih dečkov zadevo označil za izredno resno. Med zavezami, ki jih mora izpolniti, je Kopač Mrakova naštela spremembo družinske zakonodaje, ki jo usklajujejo še medresorsko, reorganizacijo centrov za socialno delo in projekt glede dostojnega dela.

Premier pričakuje spremembe zakona o delovnih razmerjih, je pojasnila ministrica in dodala, da glede tega poteka dialog s socialnimi partnerji. Ker želi zadeve uskladiti v socialnem dialogu in verjame, da je to prava pot, po njenih besedah včasih kakšna zadeva poteka malo dlje.

Cerar tudi pričakuje zakonodajo o dolgotrajni oskrbi, danes pa so se po besedah Kopač Mrakove pogovarjali o razmerju med ministrstvom za delo in ministrstvom za zdravje. Ministrica je prepričana, da lahko le skupaj lahko premaknejo ta projekt. Ministrstvo po njenih besedah dela še na številnih drugih projektih in je vsebinsko eden najširših resorjev. "Delamo in sem vesela tega, da lahko nadaljujemo," je dodala.